Архітектура апаратного забезпечення
Нижче наведені визначення до кожного елементу:
• Центральний процесор (ЦП) – це компонент комп’ютера, який створений для того,
щоб бути одержимим питанням «Що далі?». Якщо тактова частота комп'ютера
становить 3,0 гігагерца, це означає, що ЦП запитуватиме «Що далі?» три мільярди
разів на секунду. Аби не відставати від процесора, вам доведеться натренуватися дуже
швидко говорити.
• Основна пам'ять призначена для зберігання інформації для негайного використання
центральним процесором. Вона працює майже так само швидко, як і ЦП. Проте
інформація, що зберігається в основній пам'яті, зникає, щойно комп'ютер
вимикається.
• Вторинна пам'ять теж використовується для зберігання інформації, але вона значно
повільніша за основну. Перевага вторинної пам'яті полягає в можливості зберігати
інформацію навіть за відсутності живлення комп'ютера. Це наші дискові накопичувачі
та флешпам'ять (зазвичай використовується в USB-накопичувачах і портативних
музичних програвачах).
• Пристрої введення та виведення – це просто наші екран, клавіатура, комп'ютерна
миша, мікрофон, динамік, сенсорна панель тощо. Це всі засоби, за допомогою яких ми
взаємодіємо з комп'ютером.
• Нині, більшість комп'ютерів також мають мережеве підключення для отримання
інформації через мережу. Мережу можна уявити як дуже повільне місце для
зберігання та отримання даних, яке не завжди буває доступним. Тож у певному сенсі
мережа є повільнішою і часом ненадійною формою вторинної пам'яті.